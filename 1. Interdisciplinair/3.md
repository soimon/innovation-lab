---
order: -3
---

# Iteratief werken

Het antwoord is _iteratief werken_ (of in de wereld van software de _agile-methode_). Hiervoor laat je het idee van de grote eindsprint los, en deel je je proces op in kleine cycli met tussentijds resultaat: probeer elke dag een scène op een andere manier uit, of test vandaag alleen de werking van toonhoogte op de beleving van publiek. De stappen die je zet zijn klein, concreet, low-risk en je vergaart snel resultaat en inzicht. Bij deze methode laat je het _weten_ los, en erken je het _niet weten_: je gunt jezelf de tijd om je een nieuwe vorm eigen te maken, en stelt het doorhakken van knopen uit tot het moment dat je de meeste kennis bezit om een goede keuze te maken (in plaats van toe te blijven werken naar iets dat je bedacht had toen je nog het _minste_ wist).

![De agile-methode](../static/agile.png "Iteratief werken")

Omdat de cycli klein zijn en zich herhalen heeft ook iedere discipline steeds de kans zich opnieuw tot elkaar te verhouden: op dag één kan de dans op de muziek reageren, maar op dag twee kan de componist geïnspireerd zijn geraakt door de dans en daar weer op inspelen. In deze vorm van echt interdisciplinair werken is iedereen continu nieuwsgierig naar hoe de ander zijn/haar/hun werk kan beïnvloeden. Dit opent de weg voor een betekenisvolle samensmelting van vormen zoals niemand hem individueel voor zich had gezien: in die ruimte kan innovatie ontstaan.
